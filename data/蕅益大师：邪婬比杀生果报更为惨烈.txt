
蕅益大师《灵峰宗论》(戒婬文)：“人知杀生之业最惨，不知邪婬业尤惨也。人知杀生之报最酷，不知邪婬报尤酷也。盖种种受生，肇端婬欲。种种造罪，托因有生。婬为生本，生为罪本。是故三涂剧苦，人世余殃。婬意才萌，一切俱起。婬习难断，如火燎原。于极臭处，谬为香美。于极秽处，谬为洁净。随处苟合，何异畜生?非道染触，过于鸡犬。此在稍有良心者，便应痛绝，奈何聪明学识之士，甘此丧心无耻邪?一念欲心，是铁床铜柱因。一念爱心，是积寒坚冰因。况具行非法，灭理乱常，尘沙劫数，不足尽其辜，千万亿言，不足数其恶，须发大惭惧，大誓愿，宁火炙刀剜，终不与一切男女欲心相触。宁碎身粉骨，终不与一切男女污秽交遘。设忘正念，更犯前非，必遭毒害横灾，生身陷入地狱。以兹猛决，善自要心，时时忏除往业，切切悔过自新，庶白法可修。而又勤观经论格言，以策废忘，精修对治观行，以除毒本。不然纵有多智禅定现前，必落魔道，永无出期。矧世智辩聪，曾非大器，随业直坠，百劫千生，受诸烧煮，尚不成魔，安能成佛?尚失人道，安能往生?请于静时，仔细思之，于对境努力防之。不然，诸佛无下手处，善友其奈尔何哉?”
戒色网 - 戒淫网-https://www.jiexy.com/40706.html 